+++
date = '2025-07-10'
tags = ['personal', 'música']
title = 'Everything in Its Right Place'
+++

Fa dos anys vaig viatjar al Japó per primera vegada. El Japó és una destinació de moda i no em sorprèn, és un país meravellós per molts de motius, per la seva gastronomia, els seus paratges naturals i, òbviament, per tota la seva cultura popular que ha meravellat a la resta del món. En qualsevol cas, avui no he vengut a xerrar sobre el meu viatge al Japó o sobre la seva cultura —és un camp que desconec totalment— avui m'agradaria xerrar sobre com he tornat a gaudir de la música i, això, té molt a veure amb aquest viatge.

Abans d'explicar-te com el meu viatge al Japó m'ha ajudat a tornar a disfrutar de la música, és important donar una mica de context sobre com consumia aquesta fins fa uns mesos. Principalment, escoltava música a l'ordinador mentre feia feina, això, feia que la música passés a un segon pla i no li prestés gaire atenció —la música va passar a ser el renou del televisor que molta gent necessita per fer una sesta. **Havia passat d'escoltar a sentir música**. A més a més, des de fa molts d'anys, utilitz Spotify per escoltar música a tots els meus dispositius. Aquesta classe de plataformes, per defecte, fan que la reproducció no aturi mai i, el seu algoritme, vagi elegint música semblant al que estàs escoltant. Al final, acabava escoltant molta música i oblidant-la casi immediatament. Per si no bastés, la falta d'atenció encara s'ha incrementat més aquests darrers anys amb els nous formats, la indústria musical ha passat a llançar molts de singles en lloc d'àlbums, ajudant-me a perdre l'interès quan es llança el disc al complet, per culpa d'això, em costava escoltar un disc atentament des del principi fins al final. El consum de música ha passat a ser com el menjar ràpid i jo no he estat capaç d'escapar-me'n.

Dit això i tornant al Japó, no sé si aquest efecte només ens el va provocar a la meva dona i a mi, però els dos vam entrar en una espiral de consumisme. Enmig d'aquesta, vaig decidir comprar-me un reproductor de música digital —DAP per les seves sigles en anglès *digital audio player*— concretament el *Sony NW-A306*. Des del primer moment tenia clar que era un capritx impulsat pel consumisme i, especialment, la nostàlgia de la meva adolescència utilitzant-los. Un any després de la compra va quedar bastant clar que no anava gens desencaminat, **havia fet servir el dispositiu quatre vegades contades**.

El dispositiu no encaixava amb la meva forma d'escoltar música principalment per dos motius. El primer era perquè com ja he comentat, escoltava música a l'ordinador mentre treballava, per tant, no tenia gaire sentit engegar el DAP quan m'era més còmode escoltar-la directament des d'aquest. Aleshores, el més lògic era fer-lo servir fora de casa. Aquí ve el segon motiu, en usar una plataforma en línia, fora de casa necessitava o bé haver-me de descarregar la música prèviament per escoltar-la sense xarxa, o bé compartir la xarxa des del meu mòbil. El dispositiu no és especialment ràpid ni fluid, a més a més, la duració de la bateria, si l'utilitzes amb connexió a internet o amb dispositius Bluetooth, és curta. Per aquests motius, fora de casa acabava usant el mòbil tornant a tenir exactament el mateix problema que amb l'ordinador, la falta d'atenció. Tot i això, **era en el dispositiu on més gaudia d'escoltar música**, no sé si era degut a una millor qualitat dels auriculars —no faig servir els mateixos amb l'ordinador— o, simplement, una forma d'enganyar-me per convèncer-me del fet que no havia gastat els diners debades. Divagacions a part, vaig decidir donar-li una altra oportunitat, adaptant-me al dispositiu i canviant una mica els meus hàbits.

Vaig començar arreglant els problemes més fàcils, la fluïdesa del dispositiu i la duració de la bateria. Per aconseguir-ho, vaig configurar el reproductor correctament i el vaig netejar d'aplicacions innecessàries en un dispositiu d'aquestes característiques —vaig seguir [aquesta guia](https://www.head-fi.org/threads/sony-wm1am2-and-wm1zm2-android-walkman-optimization-guide.962975/).
El segon canvi, i el més important, va ser deixar de fer ús del *Spotify* i només escoltar la música que tenia dins la memòria. Vaig comprar-me una targeta microSD i vaig guardar-hi tota la música que tenia per casa.

Amb aquests canvis, vaig començar a utilitzar el DAP amb molta més freqüència tant a fora com a casa. Gràcies a aquests, he redescobert grups que m'encanten i havia deixat d'escoltar com *Radiohead*. Però no només això, el fet de tornar a escoltar grups que ja conec i de tenir un catàleg limitat, m'ha dut a escoltar amb més atenció els discs als quals no havia prestat gaire atenció en el seu moment. El *Frances the Mute* dels *The Mars Volta* —s'ha convertit en el meu disc preferit de la banda— el *Ghost Reveries* i el *Watershed* dels *Opeth*, el *Dhraa* dels *Roig!* —la millor banda mallorquina— i molts altres àlbums i grups més. A més a més, gràcies a tot això, per nodrir la meva biblioteca, he tornat a comprar CD tant en format físic com en format digital mitjançant plataformes com *Bandcamp* o *Qobuz*, recolzant de millor manera als grups que m'agraden, ja que les plataformes en línia com *Spotify* no retribueixen gaire bé als artistes.

Soc conscient que molts d'aquests problemes es poden solucionar sense comprar-se cap dispositiu, com per exemple la reproducció automàtica, aquesta es pot desactivar per evitar els bucles infinits. De totes maneres, si el meu objectiu fos convèncer-te de comprar-te un reproductor de música digital, podria acabar l'entrada dient que aquest ha salvat la meva relació amb la música, però **no escric aquesta per convèncer a ningú de comprar-se'n un**. En realitat, el DAP ha estat el detonant dels canvis d'hàbits que he fet i, aquests, han estat els que m'han fet tornar a gaudir de la música.

Crec que el canvi més important ha estat que l'he començat a utilitzar quan surt a caminar o a fer algun encàrrec, mentre vaig caminant, **la meva atenció està centrada en la música**. Gràcies a això, he començat a fer-lo servir més dins casa, quan faig tasques mecàniques a les quals no he de prestar gaire atenció o, directament, per escoltar un disc que em faci ganes —sí, sé que avui en dia sona estrany, però a vegades simplement escolt música. Abans he dit que no sabia per què gaudia més d'escoltar música amb el DAP i, tot i que és cert que not discordances sonores entre els dispositius, la realitat és que és la diferència d'atenció que hi dedic, el que fa que gaudeixi molt més l'escolta amb un dispositiu que amb l'altre.
Un altre motiu important ha estat la consciència a l'hora d'elegir música. Tant a l'hora de decidir què guardar dins la memòria del reproductor, com a l'hora d'elegir el següent disc que vull escoltar, la decisió és activa i conscient, ja no hi ha un algoritme que decideix per jo de forma inconscient quin renou de fons sentiré.
Finalment i no menys important, el fet de tenir un catàleg reduït m'ha ajudat a repetir més vegades l'escolta d'un àlbum. Gràcies a això, he descobert matisos que havia passat per alt o directament cançons de les quals no n'era conscient que m'agradaven molt. Endemés, com he comentat en un dels paràgrafs anteriors, també m'ha ajudat a escoltar discs que no havia escoltat gaire de grups que seguesc.

Aquesta és la història de com una compra impulsiva del meu viatge al Japó, s'ha transformat en el detonant dels meus canvis d'hàbits respecte al meu consum de música. Tot i això, no pretenc enganyar a ningú, encara escolt música mentre treball, tot i que no m'aporta res. En qualsevol cas, he trobat el camí per desbloquejar-me i rompre la monotonia que tenia aquests darrers anys a la meva relació amb la música, com deia el Thom Yorke a l'inici del Kid A —*Everything in Its Right Place*.
