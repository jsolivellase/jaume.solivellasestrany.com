+++
date = '2025-06-26'
draft = false
tags = ['personal']
title = 'Una altra vegada'
+++

Des de ben petit m'ha atret la idea d'escriure un blog. Durant la meva adolescència, a l'entrada del segle XXI, la creació de blogs va popularitzar-se molt. Tot i això, els meus coneixements tècnics eren limitats en aquella època fent difícil l'inici d'aquest viatge, però amb el naixement de plataformes com *Blogger* o *WordPress.com* a principis dels 2000, la creació d'aquests va democratitzar-se simplificant molt el procés. A causa de tot això, unes quantes vegades vaig intentar obrir-me'n un, tot i que mai vaig arribar a publicar res. No va ser fins a l'any 2010, quan em vaig animar a crear-me el meu primer blog i fer algunes publicacions. No va tenir gaire recorregut, passats els dos primers mesos vaig deixar d'escriure per **la falta d'idees sobre què escriure**.

I és que des de sempre m'ha costat escriure. No és una activitat que amb el pas del temps hagi sabut desenvolupar, ni a l'educació secundària obligatòria (ESO), ni estudiant l'enginyeria informàtica a la universitat. Les activitats creatives no són el meu fort, segurament és un dels motius pels quals he acabat estudiant una enginyeria.

En qualsevol cas, estem aquí per posar-li remei d'una vegada. Tots els meus intents anteriors d'escriure un blog han estat amb la intenció de crear una marca personal, forçant-me a escriure sobre temàtiques on, per ventura, no tenia gaire a contar o, simplement, no volia o m'il·lusionava fer-ho.

Així que una altra vegada estem en aquesta situació, intentant crear un blog que duri en el temps, però aquesta vegada, el principal objectiu d'aquest, és **assolir un hàbit d'escriptura mentre gaudeixo del camí**, sense pressions, sense voler demostrar res a ningú ni fer d'això un projecte rendible en cap aspecte.

Benvinguts al meu blog personal, on escriuré sobre tot el que em faci ganes sense cap classe de criteri o coherència, cafè, teclats mecànics, desenvolupament, fotografia, opinions personals, etc.